---
date: 2019-10-27
category: blog
tags: turnov zastupitelstvo komentář říjen 2019
layout: post
title: Komentář Pirátů k zasedání turnovského zastupitelstva, které se konalo 24. 10. 2019
author: David Schindler
authorId: david.schindler    # uid nekoho z _people (nepoviné)
image: posts/2019-10-27-komentar-piratu-k-zasedani-turnovskeho-zastupitelstva-ktere-se-konalo-24-10-2019.jpg
---

Ve čtvrtek 24. 10. 2019 zasedalo Zastupitelstvo města Turnov. Zastupitelstvo za zastupitelský klub České pirátské strany shrnuje David Schindler a Zbyněk Miklík.

Komentovány jsou pouze body, které jsou z našeho pohledu důležité a je k nim důležitý komentář. Kdyby vás zajímaly podrobnosti nebo jste měli nějaké otázky, kontaktujte některého z našich zastupitelů.

**2) Rekonstrukce ŽST Turnov**
Každého asi napadne, proč opravovat nádraží, kde jsou moderní perony a není to tak dávno od poslední rekonstrukce. Jde o to, že se v celé stanici bude instalovat nové zabezpečovací zařízení a dojde ke zrušení úvraťové jízdy na Jičín. Tyto dva body jsou zásadní pro zrychlení jízdy vlaků a jejich lepší konkurenceschopnost. Když se do stanice jednou "kopne" musí se udělat propojení nástupišť dle aktuálních norem. Tudíž buď podchod nebo zabezpečený přechod (se závorami a světly). Bohužel SŽDC již od samého začátku počítá s podchody, proto byla varianta s přechodem naprojektována tak nesmyslně, že je nepoužitelná. Jelikož je to investční akce SŽDC, město s tím nic nezmůže a jelikož nechceme ohrozit tuto zásadní ivestici, s návrhem souhlasíme, ačkoliv nás mrzí, že se takto zavrhlo moderní řešení. Řešení s podchody bude komplikací pro cestující a bude docházet k přenášení zpoždění a nedodržování jízdního řádu. Nehledě na vyšší náklady na výstavbu a údržbu podchodu a výtahů.
V rámci odstranění úvratě od Jičína bude řešen i přejezd "Na perchtě". Kde s ohledem na finanční možnosti vznikne buď moderně zabezpečený přejezd, nebo podjezd. 
Investiční akce za 1 až 2 miliardy by měla započít nejdříve za 5 let. 

**3) Žádost TJ o spolufinancování rozšíření a zastřešení multifunkčního sportoviště Turnov - Daliměřice**
Piráti podporují sport a proto usilujeme o koncepční řešení. Tím je rekonstrukce a rozšíření sportovní haly TSC s následným převodem celého sportoviště do majetku města, v souladu s myšlenkou “investovat do vlastního majetku”. Protože tohle řešení zabere nějaký čas, budeme prosazovat okamžité zahájení projekční přípravy na opravu a zastřešení hřiště Duhové energie, tak aby bylo možné v roce 2020 realizovat opravu hřiště, nový povrch s jeho zastřešením nafukovací halou. Takovou variantu vidíme jako koncepční, rychlé a nákladově výhodnější. Dlouhodobá strategie města směřuje k rozvoji občanské vybavenosti Turnova 2 (usnesení ZM č.14/2017, usnesení RM č. 362/2019) a s tím také souvisí rekonstrukce a dostavba haly TSC.
Tomu všemu odpovídá také jednomyslné usnesení rady města č. 588/2019 z 9. 10. 2019. Navíc bude nafukovačka u haly TSC stát méně než byla požadovaná spoluúčast města u nafukovačky TJ v Daliměřicích.